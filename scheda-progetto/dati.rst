7.2. Dati
=========

Lo scopo di questa sezione è documentare tutti gli aspetti relativi ai
dati, consentendo di tenerne traccia nel corso del progetto. Vanno
quindi descritte sinteticamente le tipologie di dati raccolte nel
progetto o i documenti digitali conservati dall’Istituto, i formati
utilizzati, l’origine dei dati e l’eventuale migrazione di dati
esistenti. Contiene inoltre informazioni sintetiche sulla tipologia di
documenti digitali o di beni oggetto di digitalizzazione, e sulla
quantità di dati che si prevede di raccogliere nel corso del progetto.

Tutte queste informazioni sono utili per documentare i processi che
generano e trasformano i dati del progetto. Di seguito sono descritti
più nel dettaglio i principali aspetti relativi ai dati che è opportuno
descrivere nel DMP. Di fianco al nome di ogni sezione è indicata la
responsabilità nella compilazione.

7.2.1. Produzione e raccolta dei dati ⓘ
---------------------------------------

In questa sezione è opportuno descrivere le modalità di produzione e
raccolta dei dati in relazione agli obiettivi del progetto. In
particolare, occorre descrivere dettagliatamente in che modo i dati
vengono raccolti/prodotti all’origine, chi è responsabile della raccolta
o della produzione, se la raccolta/produzione avviene in maniera
automatica o manuale.

In caso di produzione automatica dei dati, sarebbe rilevante esplicitare
quali strumenti software vengono utilizzati per questa attività e se e
in che modo i dati vengono trasformati dopo la raccolta. Nel caso
vengano trasformati, quali strumenti software vengono adottati. Per
ulteriori informazioni, fare riferimento al capitolo I, sezione D delle
*Linee guida per la digitalizzazione del patrimonio culturale* e alle
*Linee guida per l’acquisizione, la circolazione e il riuso delle
riproduzioni dei beni culturali in ambiente digitale.*

.. _section-2:

7.2.2. Tipologie e formati di dati ⓘ
------------------------------------

È opportuno che il DMP descriva tutte le tipologie di dati
prodotti/raccolti nel progetto, e per ogni tipologia il formato in cui
sono raccolti i dati, facendo riferimento al capitolo II delle *Linee
guida per la digitalizzazione del patrimonio culturale* e alle linee
guida AgID sui formati aperti per i dati e i documenti [1]_. L’uso dei
formati consigliati dalle linee guida garantisce la migliore esecuzione
del processo di digitalizzazione e della valorizzazione del bene.
Inoltre, buona pratica per la conservazione a lungo termine di progetti
di digitalizzazione, è la generazione di **file master** (*lossless* e
non compresso) e uno o più **file derivati**.

.. _section-3:

7.2.3. Origine dei dati ⓘ
-------------------------

Un aspetto che va sicuramente monitorato e tracciato è l’origine dei
dati che ci si trova a trattare. Affinché possano essere documentate la
conoscenza delle origini e gli eventuali spostamenti dei dati, è
importante indicare chi ha originariamente prodotto i dati e in che
modo, quando e dove sono stati prodotti i dati, e se si tratta di dati
nuovi o già esistenti. Inoltre, se si tratta di dati esistenti, è
opportuno indicarne la provenienza e descriverne le modalità di
migrazione (sezione 7.2.5).

.. _section-4:

7.2.4. Tipologia di beni ⓘ
--------------------------

Per ciò che riguarda un progetto di digitalizzazione, la precisazione
della tipologia dei beni a cui si riferiscono gli oggetti digitali può
essere di supporto alla documentazione e a una successiva verifica. In
particolare, è utile descrivere nel dettaglio tutte le tipologie di beni
a cui si riferiscono i dati e per ogni tipologia indicare la quantità di
beni oggetto di digitalizzazione, l’intervallo temporale e il luogo
geografico di origine dei beni. Queste informazioni potranno essere
utili anche a fini statistici e di ricerca.

.. _section-5:

7.2.5. Migrazione di dati esistenti ⓘ
-------------------------------------

Nel caso di migrazione o conversione di dati esistenti, è opportuno
indicare nel DMP le tipologie di migrazione e conversione e i metodi
utilizzati, verificando se ci siano incongruenze tra il vecchio e il
nuovo formato, e controllando che non siano più utilizzati formati
obsoleti. A corredo di queste informazioni va inoltre affiancata una
descrizione dei vari passaggi della migrazione e della conversione, con
particolare riferimento alla pulizia dei dati, alla preparazione e
rimozione di informazioni duplicate per garantire l'integrità dei dati,
alla qualità e alla sicurezza dei dati. In questo modo, sarà possibile
tenere traccia delle procedure seguite ed eventualmente ripeterle in
caso di necessità. Inoltre, nel DMP è opportuno indicare quali strumenti
software vengono utilizzati per compiere queste operazioni e descrivere
l’archivio dei file sorgenti.

7.2.6. Quantità di dati prevista ⓘ
----------------------------------

È importante stimare fin dall'inizio del progetto la quantità di dati
che si prevede di raccogliere, o almeno il loro ordine di grandezza. In
base alla quantità di dati indicata, potranno essere previsti diversi
profili di configurazione, con riferimento anche al conferimento
all’infrastruttura software per i beni culturali.

.. [1]

   https://docs.italia.it/italia/daf/lg-patrimonio-pubblico/it/stabile/arch.html#formati-aperti-per-i-dati-e-documenti
