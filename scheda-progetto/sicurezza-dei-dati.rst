7.8. Sicurezza dei dati
=======================

La digitalizzazione dei dati semplifica l’accesso e la condivisione
degli stessi, ma introduce anche una serie di rischi legati alla
sicurezza informatica (o *cybersecurity*). [1]_ È infatti possibile che
i dati condivisi in rete, se non adeguatamente protetti, subiscano
furti, compromissioni o alterazioni da parte di soggetti
malintenzionati.

L’Agenzia per l’Italia Digitale ha previsto una serie di misure atte a
evitare possibili accessi non autorizzati o violazioni dei privilegi di
accesso, valutando periodicamente le possibili vulnerabilità che
potrebbero condurre a violazioni della sicurezza dei dati. In
particolare, sono previsti tre diversi livelli di attuazione [2]_:

-  Minimo: è quello al quale ogni Pubblica Amministrazione,
   indipendentemente dalla sua natura e dimensione, deve necessariamente
   essere o rendersi conforme.

-  Standard: è il livello, superiore al livello minimo, che ogni
   amministrazione deve considerare come base di riferimento in termini
   di sicurezza e rappresenta la maggior parte delle realtà della PA
   italiana.

-  Avanzato: deve essere adottato dalle organizzazioni maggiormente
   esposte a rischi (ad esempio per la criticità delle informazioni
   trattate o dei servizi erogati), ma anche visto come obiettivo di
   miglioramento da parte di tutte le altre organizzazioni.

Il MiC consiglia l’adozione delle misure di sicurezza standard, ma è in
ogni caso indispensabile raggiungere almeno il livello minimo. Un
approfondimento sul tema è fornito dalle misure di sicurezza ICT per le
pubbliche amministrazioni indicate dall’AgID. [3]_

7.8.1. Disposizioni per la sicurezza dei dati ⓘ
-----------------------------------------------

Nella sezione sono descritte le misure che verranno messe in atto per il
rispetto delle misure minime di sicurezza ICT per le pubbliche
amministrazioni, in base al livello AgID che l’istituto ha deciso di
adottare.

Si consiglia inoltre di compilare la checklist per la verifica degli
AgID Basic Security Controls – ABSC (si veda il par. 7.8.2) al fine di
verificare il rispetto dei requisiti minimi di sicurezza. Gli aspetti
che sono da considerare in questa sezione:

-  se sono rispettati o meno i requisiti di sicurezza minimi ABSC

-  se sono rispettati o meno requisiti di sicurezza di livello superiore

-  quali sono le modalità di verifica periodica dei requisiti

-  con che frequenza verranno eseguite queste verifiche

-  chi ha la responsabilità di eseguire queste verifiche.

7.8.2. Standard per la sicurezza dei dati ⓘ
-------------------------------------------

Per garantire la sicurezza dei dati, è opportuno adottare criteri
standard di valutazione della sicurezza. Il MiC consiglia di adottare lo
standard ABSC (AgID Basic Security Controls) definito dall’Agenzia per
l’Italia digitale [4]_, che è compatibile con il framework FNSC
(Framework Nazionale di Sicurezza Cibernetica [5]_) e con lo standard
internazionale CCSC (CIS Critical Security Controls [6]_). Lo standard
ABSC prevede la creazione di un inventario dei dispositivi autorizzati e
non autorizzati, l’adozione di standard per la protezione dei
dispositivi, una valutazione continua delle vulnerabilità per far fronte
a nuovi possibili rischi, un uso appropriato dei privilegi di accesso e
la protezione da *malware*. Sono inoltre previste altre due attività
molto importanti, ovvero l’esecuzione di copie di *backup* (cfr. par.
7.7.5) e la protezione dei dati soggetti a vincoli di riservatezza
(sicfr. Par. 7.8.4).

In questa sezione del DMP è opportuno riportare:

-  se è stato adottato o meno lo standard ABSC

-  se no, per quale motivo

-  quali altri standard di sicurezza sono stati adottati

-  in che modo è stato verificato il rispetto di tali standard.

7.8.3. Rischi per la sicurezza dei dati ⓘ
-----------------------------------------

Questa sezione delinea sinteticamente i possibili rischi previsti per la
sicurezza dei dati, facendo riferimento alla specifica tipologia di dati
raccolti nel progetto. In particolare, occorre indicare, se si
prevedono:

-  rischi di furto dei dati

-  rischi di riuso improprio o illegale dei dati

-  violazioni delle licenze adottate

-  violazioni delle *policy* di accesso

-  attacchi informatici all’infrastruttura

-  attacchi informatici all’interfaccia utente

-  qualunque altro rischio per la sicurezza dei dati non elencato sopra.

.. _section-9:

7.8.4. Sicurezza dei dati sensibili ⓘ
-------------------------------------

Nel caso di pubblicazione di dati soggetti al Regolamento sulla
protezione dei dati personali, occorre prevedere una regolamentazione
degli accessi che potrà fare capo a un sistema di registrazione online
dell’utenza mediante SPID, in modo da riconoscere con certezza
l’identità del richiedente e informarlo adeguatamente in merito alle
regole deontologiche per il trattamento dei dati personali e alle
responsabilità derivanti da un utilizzo illegittimo degli stessi. In
alcuni casi può essere opportuno prevedere forme di anonimizzazione o
pseudonimizzazione dei dati.

In questa sezione del DMP occorre quindi indicare:

-  quali misure vengono adottate nel progetto per garantire la sicurezza
   dei dati sensibili

-  quali forme di controllo degli accessi sono previste

-  quali livelli di accesso sono previsti

-  quali modalità di autenticazione sono previste

-  se è stata adottata l’autenticazione tramite SPID

-  se non è stata adottata, indicare per quale motivo

-  se sono previste forme di registrazione *online* degli utenti

-  se sì, quali modalità di registrazione sono previste e con quali
   modalità verranno conservati i dati

-  se è stata eseguita una anonimizzazione o pseudonimizzazione dei
   dati, e se sì di quali dati e con quali modalità.

.. [1]
    Jang-Jaccard, J., & Nepal, S. (2014). A survey of emerging threats
   in cybersecurity. *Journal of Computer and System Sciences*, 80(5),
   973-993.

.. [2]
    https://www.agid.gov.it/it/sicurezza/misure-minime-sicurezza-ict

.. [3]
    Agenzia per l’Italia Digitale (2016), *Misure minime di sicurezza
   ICT per le pubbliche amministrazioni*

   (https://www.agid.gov.it/sites/default/files/repository_files/documentazione/misure_minime_di_sicurezza_v.1.0.pdf)

.. [4]
    Questo standard è descritto nelle *Misure minime di sicurezza ICT
   per le pubbliche amministrazioni* citate in precedenza.

.. [5]
    https://www.cybersecurityframework.it

.. [6]
    https://www.cisecurity.org/controls
